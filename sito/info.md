## Informazioni sul corso

### Orario e modalità delle lezioni

Le lezioni del corso si tengono il **martedì** alle ore **14:30 – 16:30** in 
[Aula Magna](https://orari-be.divsi.unimi.it/EasyRoom//index.php?content=gestore_aree_pubblico&cercaSede=79>) 
e il **venerdì** alle ore **10:30 – 12:30** in
[Aula V3](https://orari-be.divsi.unimi.it/EasyRoom//index.php?content=gestore_aree_pubblico&cercaSede=11).

Le lezioni sono **frontali**, nell'attuale manifesto degli
studi il corso *non prevede un laboratorio*; per questa e [altre ottime
ragioni](https://cs.brown.edu/courses/cs019/2018/laptop-policy.html) in classe è
**vietato l'uso di laptop** e strumenti analoghi.

### Obiettivi dell’insegnamento

Se informalmente un *algoritmo* è un insieme di regole che consentono di
calcolare in un numero finito e ben specificato di passi la soluzione di un
problema, la **programmazione** è in buona sostanza la disciplina che consente
di tradurre tale oggetto astratto in una sequenza concreta di *istruzioni* e di
*definizioni dei dati* (in un assegnato linguaggio di programmazione) che
rendano il calcolo suscettibile di esecuzione da parte di un dispositivo
automatico (come ad esempio un computer).

L'insegnamento "Programmazione" del primo anno fornisce le prime competenze
relative a tale disciplina, esse verranno accresciute negli anni successivi sia
rispetto alla capacità di trattare *problemi più complessi* (ad esempio negli
insegnamenti di "Algoritmi e strutture dati", "Ricerca operativa", "Linguaggi
formali e automi"…) o più *specifici* (in "Basi di dati", "Sistemi operativi",
"Reti di calcolatori"…) che di considerare *programmi più complessi* per
dimensione e ciclo di vita (in "Ingegneria del software"…).

L'insegnamento "Programmazione II" ha l'obiettivo di accrescere le competenze
acquisite nel corso del primo anno tramite l'ampliamento della *ricchezza
espressiva* del linguaggio (o *paradigma*) di programmazione; facendo tesoro
della conoscenza del paradigma *imperativo* acquisita tramite l'uso del
linguaggio *Go*, l'insegnamento introduce il paradigma *object oriented*
(assieme alle relative tecniche di specificazione e progetto) attraverso il
linguaggio *Java*.

### Risultati di apprendimento attesi e argomenti trattati

A seguito del superamento dell'esame, lo studente conosce le principali nozioni
riguardanti l'*object orientation* quali:

* astrazione (tramite procedure e tipi di dati),
* incapsulamento (tramite classi concrete ed astratte e interfacce),
* estensibilità (per ereditarietà, composizione e delega),
* polimorfismo (e tipi generici).

Inoltre lo studente è in grado di:

* definire e comprendere le specifiche (quanto meno informali) di un programma non banale,
* progettare una gerarchia di classi Java in accordo a tali specifiche,
* documentare il codice in modo ragionevole,
* validare (attraverso semplici *test*) il comportamento del codice prodotto.

### Prerequisiti

Di seguito sono elencate alcune conoscenze preliminari che è bene aver acquisito
*in modo solido* prima di apprestarsi a seguire le lezioni:

* programmazione [il corso di "Programmazione" è formalmente **propedeutico**],
* tecniche di dimostrazione di base [dagli insegnamenti di "Matematica del
  discreto" e/o "Logica matematica"];
* aspetti elementari dei linguaggi formali [dal corso "Linguaggi formali e
  automi"].

### Modalità di valutazione

L'insegnamento non prevede prove in itinere. La prova finale è costituita da una
**prova scritta** in laboratorio che verte sulla progettazione e sviluppo di un
software secondo delle *specifiche* assegnate; alla prova scritta può seguire
(secondo modalità che saranno esplicitate in seguito) un **colloquio orale
individuale** durante il quale il candidato deve dimostrare:

* la conoscenza delle definizioni e delle nozioni fondamentali riguardo agli
  aspetti di orientazione agli oggetti e programmazione,
* la capacità di applicare tale conoscenza a un semplice caso concreto tramite
  lo sviluppo di frammenti di codice Java.

### Bibliografia

I testi di riferimento sono:

* Barbara H. Liskov, John Vogel Guttag (2000)
  [Program Development in Java: Abstraction, Specification, and Object-Oriented Design](http://www.informit.com/store/program-development-in-java-abstraction-specification-9780768684698) *Addison-Wesley Professional*,

* Joshua Bloch (2017),
  [Effective Java](http://www.informit.com/store/effective-java-9780134685991), *Addison-Wesley Professional*.
